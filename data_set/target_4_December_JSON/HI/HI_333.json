{
    "text": "रूस की सीमा के भीतर घुसकर यूक्रेन कर रहा हमले, अब रूस ने उठाया ये क़दम\n\nयूक्रेन की सेना के अचानक रूस की सीमा के भीतर घुसकर हमले के बाद रूस ने तीन क्षेत्रों में 'आतंकवाद विरोधी कार्यक्रम' लागू कर दिया है.\nसीमा से सटे कुर्स्क, बेलगोरोद और ब्रियांस्क क्षेत्र में प्रशासन अब लोगों की आवाजाही पर रोकटोक लगा सकता है और फ़ोन टैप कर सकता है.\nकुर्स्क क्षेत्र में यूक्रेन की आक्रामक कार्रवाई को अब पांच दिन हो गए हैं. हालांकि यूक्रेन ने अभी तक अपनी इस सैन्य कार्रवाई को सीधे तौर पर स्वीकार नहीं किया है.\nरिपोर्टों के मुताबिक़ यूक्रेनी सैनिक रूस के दस किलोमीटर भीतर तक घुस चुके हैं और एक क़स्बे पर क़ब्ज़ा करने की ओर बढ़ रहे हैं. फ़रवरी 2022 में रूस के यूक्रेन पर अचानक हमला करने के बाद से रूस के भीतर ये यूक्रेन की अब तक की सबसे बड़ी कार्रवाई है.\nसमिति का कहना है कि ये कदम नागरिकों की सुरक्षा सुनिश्चित करने और दुश्मन की आतंकवादी गतिविधियों को रोकने के लिए उठाया गया है.\nइन इल़ाकों में अब प्रशासन के पास लोगों के घरों में घुसने, लोगों की आवाजाही को सीमित करने, अस्थाई रूप से लोगों से कहीं और जाने के लिए कहने और इलेक्ट्रानिक रूप में भेजी जा रही सूचनाओं पर नज़र रखने का अधिकार होगा.\nये कार्रवाई ऐसे समय में की गई है जब रूस यूक्रेन के हमले से निबटने में संघर्ष कर रहा है.\nरूस का कहना है कि टैंकों और तोपखानों से लैस क़रीब एक हज़ार यूक्रेनी सैनिक मंगलवार को कुर्स्क क्षेत्र में दाख़िल हुए हैं.\nरिपोर्टों के मुताबिक़, रूस के भीतर घुसने के बाद से यूक्रेन के सैन्य बलों ने कई गांवों पर क़ब्ज़ा कर लिया है और स्थानीय शहर सुद्ज़ा पर ख़तरा मंडरा रहा है.\nशुक्रवार को, एक वीडियो सामने आया है जिसमें यूक्रेन के सैन्यबल शहर में दिखाई दे रहे हैं. इन सैनिकों ने शहर और पास ही स्थित रूसी कंपनी गैज़प्रोम के एक गैस फैसिलिटी पर क़ब्ज़े का दावा किया है.\n",
    "article_id": "HI_333.txt",
    "category": "URW",
    "narratives": [
        "Discrediting Ukraine",
        "Discrediting Ukraine",
        "Blaming the war on others rather than the invader"
    ],
    "subnarratives": [
        "Discrediting Ukrainian military",
        "Other",
        "Ukraine is the aggressor"
    ]
}