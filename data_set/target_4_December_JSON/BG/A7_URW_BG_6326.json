{
    "text": "Габриел Атал: Руската намеса във вътрешните работи на други страни може да е новата световна война\n\n\"Ние сме тук и няма да бъдем отслабени\", заяви по-рано и Еманюел Макрон\nРуската намеса във вътрешните работи на други държави може да е нашата нова световна война, каза днес френският премиер Габриел Атал, цитиран от Франс прес.\nРусия - Украйна\nТой се аргументира, че това е \"отрова, която се стреми да манипулира (общественото) мнение\".\n\"Видяхме тези червени ръце на мемориала на Холокоста, видяхме тези звезди на Давид, маркирани на стени. Наскоро видяхме ковчезите, които бяха поставени под Айфеловата кула\", заяви Атал пред телевизия \"Франс 2\", изброявайки няколко случая във Франция в последно време, при които има съмнения за чуждестранна манипулация, добавя БТА.\n\"Казвам го, тази намеса може да е нашата нова световна война, защото, имайте предвид, това са манипулации, които идват отвън и се стремят да ни разделят\", каза френският премиер ден след като парламентът на страната прие закон за противодействие на тези практики.\n\"Първият, който предупреди за тези заплахи, беше самият президент на Републиката (Еманюел Макрон) през 2017 г., изправен пред (руския си колега) Владимир Путин, който беше до него\", напомни Атал.\nТой подчерта, че това чуждестранно вмешателство \"е отрова, която се стреми да манипулира общественото мнение, да ни раздели, да подкопае нашата сигурност по нов, хибриден начин\".\nВ събота българин и още двама души бяха задържани в Париж, след като оставили в подножието на Айфеловата кула празни ковчези с надпис \"Френски войници, загинали в Украйна\".\nВ последно време се увеличават предупрежденията за руска намеса в Европа, включително в избори. Тази година се разпространяват и фалшиви твърдения за присъствие на френски войски в Украйна - нещо, което Париж отрече.\nДипломати заявиха миналата седмица, че Франция може да изпрати скоро в Украйна военни инструктори.\nВ началото на миналия месец френският президент Еманюел Макрон повтори идеята си от февруари за евентуално разполагане на западни войски в Украйна, ако Русия постигне пробив на фронта и Киев поиска да бъдат изпратени военни.\nФранция и нейните съюзници ще подкрепят Украйна, заяви днес Макрон на възпоменателна церемония, посветена на 80-ата годишнина от десанта в Нормандия, предаде Ройтерс.\n\"Ние сме тук и няма да бъдем отслабени\", каза Макрон в речта си, на която присъстваха украинският президент Володимир Зеленски и съпругата му Олена, наред с редица световни лидери.\nПо-рано днес президентът на САЩ Джо Байдън заяви на друга възпоменателна церемония по случай годишнината от десанта, че Украйна, която е във война с Русия, е била нападната от \"тиранин, който има намерение да доминира\", и че демокрацията сега е по-застрашена, отколкото във всеки друг момент след Втората световна война.",
    "article_id": "A7_URW_BG_6326.txt",
    "category": "Other",
    "narratives": [
        "Other"
    ],
    "subnarratives": [
        "Other"
    ]
}