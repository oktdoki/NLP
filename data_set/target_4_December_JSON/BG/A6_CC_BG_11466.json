{
    "text": "Екстремните горещини през юли са с опустошителни последици\n\nЕкстремните горещини засегнаха стотици милиони хора през юли, като ефектът на доминото се прояви в цялото общество анализират експерти на Световната метеорологична организация. Беше регистриран най-горещият ден в света в последните години - още едно нежелано доказателство за степента, в която парниковите газове от човешката дейност променят нашия климат.\nГлобалните средни температури за 13 последователни месеца (от юни 2023 г. до юни 2024 г.) поставят нови месечни рекорди.\nЮли 2024 г. е вторият най-топъл месец в световен мащаб и вторият най-топъл юли в записа на данни ERA5 на Службата за климатични промени \"Коперник\" на Европейския съюз. Той беше само с 0,04 °C по-нисък от предишния максимум, установен през юли 2023 г.\n\"Широко разпространени, интензивни и продължителни горещини засегнаха всички континенти през изминалата година. Най-малко десет държави са регистрирали дневни температури от над 50°С на повече от едно място. Времето става твърде горещо, за да се справим с него\", заяви генералният секретар на СМО Селесте Сауло.\n\"В Долината на смъртта в Калифорния е регистрирана рекордна средна месечна температура от 42,5 °C (108,5 °F) - вероятно нов рекорд, наблюдаван за всяка точка на света. Дори отдалечените замръзнали ледени плочи на Антарктида усещат топлината\", казва тя.\nВ световен мащаб 22 юли е най-горещият ден, а 23 юли е почти равен в набора от данни от повторния анализ (ERA5) на Службата за климатични промени \"Коперник\" (C3S), която се осъществява от Европейския център за средносрочни метеорологични прогнози (ECMWF).\nСпоред Службата за климатични промени \"Коперник\" затоплянето е причинено от много по-високите от средните температури в големи части на Антарктида, като в някои райони аномалиите са с повече от 10°C над средните, а в някои части на Южния океан температурите са над средните.\nВъпреки че естествената променливост на климата може да играе роля, такива големи температурни аномалии са необичайни. Това е втората подобна гореща вълна, която засяга континента през последните две години, а подобна гореща вълна допринесе за рекордните глобални температури в началото на юли 2023 г. По данни на Националния център за данни за снега и леда на САЩ дневната площ на морския лед в Антарктика през юни 2024 г. е втората най-ниска в историята след 2023 г.\nБългария отчита най-горещия юли\nПрез юли много райони на Средиземноморието и Балканите бяха обхванати от продължителни горещини, които причиниха жертви и се отразиха на здравето на хората. В бързото проучване на учените в World Weather Attribution се казва, че горещата вълна в Средиземноморието - Гърция, Италия, Испания, Португалия, Франция и Мароко - не би възникнала без предизвиканото от човека изменение на климата.\nСпоред Световната метеорологична организация няколко държави, сред които Гърция, Унгария, Словения, Хърватия и България, са отчели най-топлия юли в историята. През последните 4 години в Гърция са регистрирани 3 от 4-те най-топли месеци през юли от поне 80 години насам.",
    "article_id": "A6_CC_BG_11466.txt",
    "category": "CC",
    "narratives": [
        "Amplifying Climate Fears"
    ],
    "subnarratives": [
        "Amplifying existing fears of global warming"
    ]
}