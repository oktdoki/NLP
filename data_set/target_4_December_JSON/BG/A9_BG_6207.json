{
    "text": "Командващият британската армия: Трета световна война не е неизбежна\n\nНачалникът на щаба на британските въоръжени сили адмирал Тони Радакин заяви, че трета световна война не е неизбежна.\nТой даде интервю пред Sky News в чест на 80-ата годишнина от десанта в Нормандия, предава \"Фокус\".\nСпоред Радакин руският президент Владимир Путин не е заинтересован от пряк въоръжен конфликт с НАТО, който може да доведе до ядрена война.\nАдмиралът обаче призова политиците и журналистите да бъдат внимателни, когато използват подобни твърдения.\nРадакин смята, че третата световна война не е неизбежна, просто глобалната ситуация е станала \"малко по-опасна“.\nТой направи сравнение между съюзническите действия срещу нацистите и начина, по който западните нации се обединяват, за да помогнат на Украйна срещу Русия днес.\n\"Това е война на икономики. Това е война на логистика. Това е война на промишлено производство. Това е война на политическа воля, Всички тези неща са просто за връщането на мира на народа на Украйна“, подчерта Радакин.\nТой настоя, че Русия се \"проваля“ в Украйна.\n\"Русия прави тактически напредък по суша“, поясни началникът на британската армия: \"Но тогава трябва да се отдръпнете малко. Ако се върнете към март 2022 г., Русия беше взела около 17% от територията на Украйна. Днес тя има 11%. Така че Русия все още губи“.\nЗапитан дали е уверен, че Украйна ще надделее, адмирал Радакин подчерта: \"Аз съм, изключително уверен... До края на юни Русия ще загуби 500 000 души – убити и ранени. Вече са минали 800 дни за война, която Путин очакваше да продължи три дни. Това е трудно за Украйна, но ние трябва да запазим подкрепата си“.\n",
    "article_id": "A9_BG_6207.txt",
    "category": "URW",
    "narratives": [
        "Amplifying war-related fears"
    ],
    "subnarratives": [
        "By continuing the war we risk WWIII"
    ]
}