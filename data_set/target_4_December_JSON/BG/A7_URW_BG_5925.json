{
    "text": "“Леко възмутен”: Мелони рекетира без успех Орбан\n\n“Леко възмутен”: Мелони рекетира без успех Орбан\nРазговорът между двамата премиери се води на четири очи в правителствения дворец “Киджи”\n“Или подписваш, че подкрепяш безрезервно Украйна във войната ѝ срещу Русия, или евродепутатите от твоята партия “Фидес” ще гледат групата на Консерваторите и реформистите в Европейския парламент през крив макарон!”.\nТози ултиматум била изстреляла според италианските медии премиерът на страната в Рим Джорджа Мелони срещу колегата си от Будапеща Виктор Орбан.\n“Леко възмутен”, според в. “Република”, и верен на принципите си, унгарецът обаче отхвърлил раздразнено чистата проба рекет с думите: “Голяма грешка е да подкрепяме Киев по този начин, да го тъпчем само с оръжия и да го караме да се бие до последна капка кръв - ние не сме съгласни с това!”, пише „Труд“.\nРазговорът между двамата премиери се води на четири очи в правителствения дворец “Киджи” в италианската столица и интерпретацията му в медиите из Апенините е доста своеволна, но всички допуснати в палата на изпълнителната власт репортери констатират до един след преминалата в остър спор среща: студенина разделя вече добрите стари приятели и занапред те ще бъдат най-много добри познати.\nСлед като двамата премиери признават невъзможността за “брак” между “Фидес” и европейските консерватори, които са предвождани от Мелони, те според най-тиражираните италиански вестници “Ла Стампа” и “Кориере дела сера” не успяват да се споразумеят по нито един от обсъжданите важни въпроси.\nИ най-вече по този за подкрепата на втори мандат начело на Европейската комисия на Урсула фон дер Лайен, която Орбан атакува официално като “нескопосан политически продукт”.\nИ тук в. “Република” намеква за “втори рекет” от страна на Мелони към госта ѝ - да подкрепи “под масата” германската християндемократка и нейна приятелка за втори мандат в замяна на “силно ведомство” за Унгария в новата Европейска комисия.\nОрбан обаче изглежда не приема и тази оферта, а колкото до евентуалното сътрудничество по други щекотливи проблеми като например дружното отхвърляне на т. нар. Зелена сделка, то министър-председателите предпочитат да изчакат резултатите от предсрочните парламентарни избори във Франция.\nВот, който според тях може да повлияе сериозно на бъдещите политики на Брюксел и въобще на устройството и приоритетите на ЕС.\nИначе на пресконференцията след срещата Мелони заяви: “Отношенията между Рим и Будапеща са отлични!”.\nПосле увери, че оценява “унгарската позиция в европейския и натовския контекст, която позволява на съюзниците да вземат важни решения, дори когато Будапеща не е съгласна стях”. “Споделям приоритетите на унгарския семестър”, каза Мелони за финал.\nЯвно подготвяйки се за семестъра на унгарското председателство на ЕС, който започва на 1 юли, Орбан отвръща със същата отвлечена куртоазия:\n“Италия е един от нашите най-важни съюзници по отношение на мигрантите и конкурентоспособността. Вие сте по-близо до Африка, но мигрантите идват и при нас, така че ще подкрепим всичко, което премиерът Мелони предложи”.\n",
    "article_id": "A7_URW_BG_5925.txt",
    "category": "URW",
    "narratives": [
        "Discrediting the West, Diplomacy"
    ],
    "subnarratives": [
        "The EU is divided"
    ]
}