{
    "text": "Орбан: Децата ни няма да бъдат откарани във вагони на украинския фронт\n\nПремиерът на Унгария даде да се разбере, че няма никаква възможност да окажат подкрепа на Украйна.\nУнгария не е за продан на Брюксел, Вашингтон и Джордж Сорос, каза Виктор Орбан по време на шествие за мир, събрало стотици хиляди унгарци в столицата Будапеща, съобщава “Hungary Today”.\n“Днес Европа се подготвя за война - няма спирачки на влака и машинистът е полудял. На изборите за Европейски парламент ще направим всичко, за да го спрем. Няма да позволим децата ни да бъдат откарани във вагони на украинския фронт”, заяви унгарският премиер.\nЗа предстоящите евроизбори Орбан каза, че унгарците изпращат своите кандидати за да “превземат Брюксел”. Трябва да спечелим изборите по начин, който да накара бюрократите в Брюксел да отворят уплашено вратите и да напуснат офисите”, изтъкна лидерът на Фидес.\nОрбан подчерта, че никой досега не е успявал да събере толкова много хора, настояващи за мир, а целта е именно мирът. Той изрази убеждението си, че всичко е в полза на консервативните сили: тяхната сила, каузата им, както и липсата на умения на опонените им.\n“Страстта е горивото на десните и те имат обща любов, наречена Унгария”, каза държавният глава и освен това добави, че нова война може да доведе до унищожението на Европа.\n“Откачихме своевременно унгарския вагон от влака, който се носи към унищожението на нациите, и също така спасихме унгарските деца от ръцете на джендър активистите, каза Орбан и добави добре познатата си фраза - “без миграция, без джендъризъм, без война”.\nСпоред премиера, ако левицата победи, е въпрос на време войната да застигне Унгария. По думите му войнолюбците не ги е грижа за бъдещето на децата и отечеството - за това “трябва да ги победим, а не да се опитваме да ги убеждаваме”, добави той под бурните овации, пише trud.bg.\nПреди Първата световна война Европа беше господарят на света, след Втората световна война - тя вече не беше господар на себе си, нападната от чужди сили от Запад и от Изток. Сега свирим втора цигулка, но след нова война Европа няма да бъде дори в оркестъра, който задава ритъма на света, ако изобщо има оркестър, предупреди унгарският премиер.\nОрбан припомни, че през Първата световна война две трети от историческите територии на Унгария са є били отнети, а през Втората световна война нейната армия е била унищожена на чужда територия.\n“Трети път няма да отидем на изток, няма да отидем отново на руския фронт, ние сме били там, нямаме работа да бъдем там” - подчерта Орбан.\nТой добави, че американският олигарх Джордж Сорос е написал собствен сценарий преди 30 години, според който Русия може да бъде победена от Запада. По думите му политическата левица сега служи на тази кауза, но “ние няма да се подчиняваме”. Злото стои зад всички световни войни, но сега е време за “екзорсизъм”, добави Орбан.\n\n\n\n",
    "article_id": "A7_URW_BG_6121.txt",
    "category": "URW",
    "narratives": [
        "Discrediting the West, Diplomacy",
        "Amplifying war-related fears",
        "Amplifying war-related fears",
        "Discrediting the West, Diplomacy"
    ],
    "subnarratives": [
        "The EU is divided",
        "By continuing the war we risk WWIII",
        "Other",
        "Other"
    ]
}