{
    "text": "क्या उत्तरी कोरिया के सैनिक यूक्रेन की जंग में रूस के साथ उतरेंगे?\n\nरूसी सेना उत्तर कोरिया के लगभग 3000 लोगों की एक यूनिट बना रही है.\nयूक्रेनी सेना के इंटेलिजेंस सूत्रों ने बीबीसी को ये जानकारी दी है.\nयूक्रेनी सेना की हालिया इंटेलिजेंस रिपोर्टों में कहा गया है कि उत्तर कोरिया रूस के साथ एक नजदीकी सैन्य गठजोड़ तैयार कर रहा है.\nहालांकि बीबीसी को अभी इस बात के संकेत नहीं मिले हैं कि रूस के सुदूर पूर्व में इतनी बड़ी यूनिट तैयार हो रही है.\nसाथ ही क्रेमलिन के प्रवक्ता दमित्री पेस्कोव ने भी रूस-यूक्रेन युद्ध में उत्तर कोरिया के शामिल होने की रिपोर्टों को ख़ारिज किया है.\nपेस्कोव ने कहा,'' ना सिर्फ ब्रिटिश खु़फिया एजेंसी बल्कि अमेरिकी ख़ुफिया एजेंसी भी इस तरह की रिपोर्ट दे रही है. ये एजेंसियां हर वक़्त यही रिपोर्ट देती रहती है. लेकिन कोई सबूत पेश नहीं करती.’’\nहालांकि इसमें कोई शक नहीं है कि हाल के कुछ महीनों में रूस और उत्तर कोरिया के बीच सहयोग का स्तर और गहरा हुआ है.\nउत्तर कोरिया के नेता किम जोंग उन ने पिछले सप्ताह रूस के राष्ट्रपति व्लादिमीर पुतिन को उनके जन्मदिन पर बधाई संदेश भेजा और उन्हें अपना सबसे 'करीबी कॉमरेड' कहा.\nरूस और उत्तर कोरिया की जुगलबंदी\nयूक्रेन के राष्ट्रपति वोलोदिमीर ज़ेंलेस्की ने रूस-यूक्रेन युद्ध में उत्तर कोरिया के शामिल होने की चर्चा की है.\nसाथ ही दक्षिण कोरिया के रक्षा मंत्री ने भी इस महीने कहा था कि इस बात की काफी संभावना है कि यूक्रेन में उत्तर कोरियाई सैनिकों की तैनाती रही होगी.\nलेकिन बड़ा सवाल है कि आख़िर इन सैनिकों की संख्या कितनी है. रूस के सुदूर पूर्व में मौजूद एक सैन्य सूत्र ने बीबीसी की रूसी सेवा को बताया, ''कई उत्तर कोरियाई सैनिक व्लादिवोस्तोक के उत्तर में उसुरिस्क के नजदीक के सैन्य अड्डों पर पहुंचे हैं.''\nलेकिन इस सूत्र ने ये नहीं बताया कि उन सैनिकों की संख्या में वास्तव में कितनी है. उसका कहना था कि ये ''ये संख्या निश्चित तौर पर 3000 के आसपास तो नहीं ही होगी.''\n \n\n",
    "article_id": "HI_273.txt",
    "category": "URW",
    "narratives": [
        "Distrust towards Media",
        "Hidden plots by secret schemes of powerful groups"
    ],
    "subnarratives": [
        "Western media is an instrument of propaganda",
        "Other"
    ]
}