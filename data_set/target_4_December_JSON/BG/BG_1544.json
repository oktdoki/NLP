{
    "text": "Най-добрите климатолози очакват съвсем скоро затоплянето да прехвърли 1.5 С\n\nОчакванията са до 2100 г. глобалните температури да се повишат до поне 2,5 градуса над прединдустриалните нива\nНай-добрите световни учени в областта на климата очакват глобалното затопляне да надхвърли целта от 1.5 градуса.\nОще по темата\nВодещите световни учени в областта на климата очакват до 2100 г. глобалните температури да се повишат до поне 2,5 градуса над прединдустриалните нива, \"което ще надхвърли международно договорените цели и ще доведе до катастрофални последици за човечеството и планетата\", съобщава в. \"Гардиън\" в материал, публикуван на първа страница.\nСпоред проучване на изданието сред учените от Междуправителствената експертна група по изменение на климата (IPCC) почти 80% от тях предвиждат глобално затопляне от поне 2,5C.\nОт тях почти половината предвиждат глобално затопляне от поне 3C, докато само 6% смятат, че международно договорената граница от 1,5C ще бъде спазена, продължава изданието.\nМного от учените предвиждат \"полудистопично\" бъдеще, се казва още в статията, с глад, конфликти и масова миграция, предизвикани от горещини, горски пожари, наводнения и бури \"с интензивност и честота, далеч надхвърлящи тези, които вече са настъпили\".\nЕкспертите изразяват разочарованието си, като казват, че са останали без надежда и уплашени от бездействието на правителствата, въпреки ясните научни доказателства, се отбелязва в статията.\nВ съпътстващ материал във в. \"Гардиън\" анкетираните експерти споделят повече за своите виждания. В статията се цитира климатологът Рут Черезо-Мота, която казва пред изданието: \"Понякога е почти невъзможно да не се чувстваш безнадежден и сломен.\nСлед всички наводнения, пожари и суши през последните три години по света, всички свързани с изменението на климата, и след яростта на урагана Отис в Мексико, моята страна, наистина си мислех, че правителствата са готови да се вслушат в науката и да действат в интерес на хората.\"",
    "article_id": "BG_1544.txt",
    "category": "CC",
    "narratives": [
        "Amplifying Climate Fears",
        "Amplifying Climate Fears",
        "Criticism of institutions and authorities",
        "Criticism of institutions and authorities"
    ],
    "subnarratives": [
        "Amplifying existing fears of global warming",
        "Doomsday scenarios for humans",
        "Criticism of political organizations and figures",
        "Criticism of national governments"
    ]
}