{
    "text": "Пентагонът: Украйна сама решава какви цели да поразява\n\nПентагонът заяви, че Украйна сама решава какви цели да поразява, след като по-рано Кремъл пряко обвини САЩ за нападение срещу Крим, извършено според Москва с доставени от Вашингтон ракети АТАКМС.\nПри атаката загинаха най-малко четирима, а 151 души бяха ранени, предаде Ройтерс.\n\"Украйна сама набелязва мишените си и сама провежда военните си операции\", каза говорител на американското министерство на отбраната.\nОфициален представител на Съвета за национална сигурност при Белия дом заяви, че всяка загуба на живот на мирни граждани е трагедия.\"Това определено се отнася и за хилядите невинни украинци, убити от руските сили от началото на руската военна агресия\", добави официалният представител.\nПо данни на руските власти при нападението срещу Севастопол са били убити най-малко две деца. На видеокадри се вижда как хора бягат от плаж в околностите на града, а част от ранените са изнасяни на шезлонги.\nРусия заяви, че въоръжението, с което е извършена атаката, е доставено от САЩ, а насочването и данните за мишената са били осигурени от американски военни специалисти.\nМосква извика посланика на САЩ Лин Трейси в министерството на външните работи, където към Вашингтон бяха отправени обвинения, че \"води хибридна война срещу Русия и на практика се е превърнал в страна в конфликта\".\nНа Трейси беше заявено, че нападението \"няма да остане безнаказано\" и \"определено ще последват ответни мерки\". (БТА, Владимир Сахатчиев)\n",
    "article_id": "BG_538.txt",
    "category": "URW",
    "narratives": [
        "Blaming the war on others rather than the invader",
        "Discrediting Ukraine",
        "Russia is the Victim",
        "Amplifying war-related fears"
    ],
    "subnarratives": [
        "Ukraine is the aggressor",
        "Ukraine is a puppet of the West",
        "The West is russophobic",
        "Other"
    ]
}