{
    "text": "Как глобалното затопляне допринася за ръста на здравните проблеми и смъртността\n\nГлобалното затопляне причинява все повече здравни проблеми по света, включително увеличаване на смъртните случаи, свързани с горещините, се казва в исторически годишен преглед, публикуван от списание „Лансет“.\nБезпрецедентни заплахи\n„Заради стремителното изменение на климата хората по света са изправени пред безпрецедентни заплахи за тяхното благосъстояние, здраве и оцеляване“, обобщава докладът, известен като „Отчитане на Лансет“, който се изготвя всяка година от изследователи от голям брой университети и агенции, свързани с ООН.\nОще: За първи път от 130 години насам: Планината Фуджи остава без сняг\nАвторите подчертават, че глобалното затопляне е не само дългосрочна заплаха, но вече причинява широко разпространени и понякога фатални здравословни проблеми.\nГорещините\nПо-специално те посочват нарастването на смъртните случаи, свързани с горещините, тъй като горещите вълни стават все по-чести в регионите с умерен климат, като например повечето европейски страни.\nСред хората над 65 години смъртните случаи, свързани с горещините, са се увеличили повече от два пъти до 2023 г. в сравнение със средната стойност за 90-те години на миналия век, се посочва в доклада, като се споменават и други проблеми, свързани с високите температури: затруднения със съня, риск от топлинен удар по време на физически упражнения и др.\nЗамърсяване на водата\nРисковете от така наречените „екстремни“ метеорологични явления, като например обилните валежи, които могат да причинят наводнения или да замърсят течащата вода, също са се увеличили.\nОще: ООН: Без по-активни действия ни очаква глобално затопляне с над 3 градуса\nВ сравнение с периода 1961-1990 г., в периода 2014-2023 г. се наблюдава увеличение с повече от половината на регионите в света, изложени на такива валежи.\nКаскаден ефект\nПреди всичко изследователите отбелязват, че не е достатъчно да се оценява поотделно всеки от тези рискове - както и много други, също изследвани в доклада: „те вероятно имат едновременни и каскадни ефекти, които непропорционално застрашават здравето и оцеляването на хората, веднага щом глобалната температура се повиши с част от градуса“.\nОтговорността\nОтбелязвайки безпрецедентното ниво на емисиите на CO2 през 2023 г., авторите поставят под въпрос отговорността на правителствата и петролната и газовата индустрия, като ги обвиняват, че продължават да инвестират прекомерно в изкопаеми горива.\nНапример, те обвиняват мерките, предназначени да компенсират повишаването на цените на енергията, които рязко се повишиха след руско-украинския конфликт.\nОще: Лошото време се отрази на производството на вино във Франция\n„Ако не предприемем действия сега, бъдещето изглежда много опасно. Загубеното време ще бъде платено с човешки животи“, заяви пред АФП Марина Романело, изследовател, който координира доклада.\nИзминалият месец е вторият най-топъл септември в историята на света",
    "article_id": "A6_CC_BG_13264.txt",
    "category": "CC",
    "narratives": [
        "Amplifying Climate Fears",
        "Criticism of institutions and authorities"
    ],
    "subnarratives": [
        "Amplifying existing fears of global warming",
        "Criticism of national governments"
    ]
}