{
    "text": "पीएम मोदी यूक्रेन से निकले ही थे कि ज़ेलेंस्की ने जो कुछ कहा, उस पर हो रही है बहस\n\nपीएम नरेंद्र मोदी के यूक्रेन दौरे की चर्चा अब तक जारी है.\nअमेरिकी राष्ट्रपति जो बाइडन ने 26 अगस्त को पीएम मोदी से जब फ़ोन पर बात की, तो उनके यूक्रेन दौरे को लेकर भी चर्चा हुई.\nभारत के विदेश मंत्रालय के जारी बयान के मुताबिक़, पीएम मोदी ने बाइडन को यूक्रेन दौरे के बारे में जानकारी दी.\nपीएम मोदी ने बातचीत और कूटनीति के ज़रिए समाधान तलाशने की अपनी नीति को दोहराया. उन्होंने इस क्षेत्र में शांति और स्थिरता के जल्द लौटने को लेकर अपना पूरा समर्थन देने की बात कही.\nअमेरिकी राष्ट्रपति बाइडन ने भी पीएम मोदी के यूक्रेन दौरे, वहां मानवीय मदद पहुंचाने और शांति को लेकर भारत की कोशिशों की तारीफ़ की.\nइससे पहले पीएम मोदी के यूक्रेन दौरे की चर्चा तब से सुनाई देने लगी थी, जब इस दौरे का एलान ही हुआ था.\nपहले पीएम मोदी के यूक्रेन जाने की टाइमिंग और मक़सद पर सवाल उठे. फिर पीएम मोदी जब यूक्रेन दौरे को ख़त्म करके भारत लौट ही रहे थे, उसी दौरान यूक्रेनी राष्ट्रपति वोलोदीमीर ज़ेलेंस्की ने प्रेस कॉन्फ्रेंस में जो कहा, उस पर भी जानकारों ने सवाल खड़े किए हैं.\nपीएम मोदी के जाते ही ज़ेलेंस्की का रुख़\nपीएम मोदी जब यूक्रेन पहुंचे तो ज़ेलेंस्की से गले मिले और इस दौरान कुछ पल ऐसे भी रहे, जिसमें मोदी ज़ेलेंस्की के कंधे पर हाथ रखे हुए नज़र आए.\nजुलाई में रूस दौरे पर गए मोदी जब पुतिन से गले मिले थे तो इसकी आलोचना करने वालों में ज़ेलेंस्की भी रहे थे.\nऐसे में मोदी का ज़ेलेंस्की से गले मिलने को कुछ लोगों ने संतुलन बनाए रखने से जोड़कर देखा.\nभारत के विदेश मंत्री एस जयशंकर ने भी यूक्रेन में हुई प्रेस वार्ता के दौरान एक पत्रकार के पूछे सवाल पर जवाब दिया, ''दुनिया के जिस हिस्से में हम रहते हैं, वहां लोग मिलने पर एक-दूसरे को गले लगाते हैं. ये आपकी संस्कृति का हिस्सा नहीं होगा पर मैं आपको भरोसा दिलाता हूं कि ये हमारी संस्कृति का हिस्सा है. मैंने आज देखा कि प्रधानमंत्री ने राष्ट्रपति ज़ेलेंस्की को भी गले लगाया.''\n\n",
    "article_id": "HI_282.txt",
    "category": "Other",
    "narratives": [
        "Other"
    ],
    "subnarratives": [
        "Other"
    ]
}